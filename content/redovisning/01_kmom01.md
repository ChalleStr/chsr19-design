---
---
Redovisning kmom01
=========================

Det här första gången jag jobbar med ramverk och jag visste inte riktigt vad det var när jag påbörjade kursmomentet. Men videoserien på Youtube gav en bra introduktion till detta och var till stor hjälp för att lösa uppgiften. Det kändes ganska överväldigande först och det var lite luddigt beskrivet kring hur mycket style som behövdes. Men någon ställde just den frågan på Gitter och fick svaret att sidan ska gå att använda så jag gick efter det samt lånade lite style från min me-sida i htmlphp-kursen. Jag började också använda devtools som hjälpmedel vilket jag inte har gjort förut. Det var väldigt smidigt just när man jobbar med CSS. Slutresultat är en väldigt ful sida som fungerar som den ska. Jag ser fram emot att lära mig hur man snyggar till den under kursens gång.

Jag visste ju vad GitHub var men jag har aldrig lagt upp något där själv så det var nytt. Det är mycket att tänka på och det blev många commit och push. I övrigt var det nästan bara nya saker i labbmiljön. Jag hade lite krångel med att få det att fungera men det löste sig med hjälp från Gitter och forumet. Det var PHP i Bash som ställde till det.
När jag började läsa om Markdown var jag först väldigt skeptisk och tänkte att det var något som skulle krångla till det, ytterligare ett nytt språk. Men jag blev glatt överraskad då det underlättade arbetet en hel del och det var inte svårt att lära sig.

Jag har fått uppfattningen att designers och programmerare/utvecklare befinner sig i varsin ände av ett rep och var och en drar åt sitt håll. Någonstans i mitten finns användaren och den biten intresserar mig mycket. Min upplevelse är att designers gärna blir så kära i sin design så att de glömmer att det ska fungera också. Programmeraren i sin tur förkastar (jag överdriver säkert här) betydelsen av utseende på sidan och sätter funktionen först. Finns det personer som är lika bra på båda sakerna? Det vore ju idealet i såna fall. Någonstans här kommer nog UX-designern in i bilden och det verkar vara en roll man hör om mer och mer.

Min TIL är att jag ska försöka samla uppdateringarna innan jag commitar och pushar, så att jag inte missar småsaker som stavfel och liknande och måste göra om hela proceduren.
